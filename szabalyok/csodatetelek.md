# A papi csodatételek

## LÉLEK képesség
Karakterünk lelkének emelkedettsége, istenével való szoros kapcsolata. A papi csodatételek előfeltétele.

**A LÉLEK képesség alá tartozó képzettségek:**

### Igaz Hit (2):
Ellenállás mindenféle gonosz szakrális hatalom befolyásának. Csak a ránk irányuló természetfeletti és papi csodatételek ellen hatásos. 

### Jóslás (3):
Kezdetben ez a képzettség semmi másra nem jó, csak hogy a karakter jó eséllyel megmondja, milyen idő lesz az elkövetkező pár napban. Legjobb ismerői előtt azonban szinte semmi titkot nem rejt már a jövő. Óvatosan bánjuk ezzel a képzettséggel!

### Kapcsolatok (2):
Egyfajta misztikus látás, a létezés síkjait közvetlenül érzékelve. Karakterünk felfogható alakban érzékelheti segítségével a dolgok asztrális, mentális, mágikus és szakrális kivetülését, és ezek kapcsolatait. Felhasználhatjuk a dolgok közötti szimpatikus mágiás kapcsolatok felfedésére.

### Szentség (X):
A papok csodatételének feltétele. Tanulási nehézsége függ a pap rangjától és istenétől.  
**Feltétel:** Vallásismeret

Ha a pap csodát szeretne tenni, imában megkéri rá az istenét. A csoda létrejötte két dologtól függ: A pap szakértelmétől a csoda által befolyásolt területen, és attól, hogy az istennek mennyire tetsző dolgot hozna létre. Ez a játék nyelvére lefordítva azt jelenti, hogy pap karakterünk két képzettségpróbát tesz: egy világi képzettségből, ami a kérés bonyolultságától függ, és Szentségből, ami pedig attól függ, mennyire tetszik szándéka az istenének. 

Nézzünk egy egyszerű példát: A kövek és tárnák istenének papja egy katedrálist szeretne teremteni a semmiből. A mesélő azt mondja, hogy ez istennek tetsző cselekedet, viszont nagyon bonyolult, ezért a Szentség próba nehézsége 10 lesz, míg az Építészet próbáé 24. Viszont, ha ellensége feje fölé szeretne egy sziklát teremteni, a Szentség próbájának nehézsége 24 lesz, hiszen istenének nem a gyilkolás a fő szférája, viszont építészetből elég a 6-ost megdobnia, hiszen nem kell túlzottan megmunkálni a sziklát.

Minden csodatétel ideiglenesen eggyel csökkenti papunk LÉLEK képességét. Ezeket egy legalább egy perces imádsággal szerezheti vissza.

A papi csodatételek hatása végleges, az általa létrehozott változások utána engedelmeskednek a természet törvényeinek.

Ha nem szeretnénk, hogy egy csodatétel hasson ránk, Igaz Hit próbát kell tennünk, a pap szentség próbája ellen. Saját istenünk csodatételei ellen nem védekezhetünk.