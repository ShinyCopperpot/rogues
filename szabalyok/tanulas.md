# Képzettségek tanulása, fejlődés

A képzettségek tanulása fejlődési pontokba kerül. Ha a karakterünk fejlődési pontokat kap, a karakterlap megfelelő rovatába beírjuk azokat. Az összes rovatba a karakter kezdő karakterpontjait plusz az azóta kapott összes karakterpontot írjuk. Az aktuális rovatba pedig a még fel nem használt mennyiséget. Ha elég pontot összegyűjtöttünk, azokból fejleszthetjük karakterünk képzettségeit.

Egy képzettség első fokának megtanulása két fejlődési pontba kerül, azonban ez mester vagy könyv nélkül lehetetlen.

Egy képzettség eggyel magasabb fokra emeléséhez annyi fejlődési pontra van szükség, amekkora fokú a képzettségünk. Pl.: Egy egyszeres nehézségi szorzós képzettséget ötödik fokáról a hatodikra növelni öt fejlődési pontba kerül.

## Fejlődési táblázat
Képzettségi fok|Az eléréséhez szükséges fejlődési pontok összege (a nulláról)|Tudáskategória
--------------:|------------------------------------------------------------:|--------------
1|2|Inas
2|3|
3|5|
4|8|Segéd
5|12|
6|17|Gyakorlott
7|23|
8|30|Mester
9|38|
10|47|Nagymester
11|57|
12|68|Legendás
13|80|Emberfeletti
14|93|Félisteni
15|107|Titáni
16|122|Isteni

## Nehézségi szorzó:
Nem minden képzettséget ugyanolyan könnyű megtanulni. A nehezebben tanulható képzettségek nehézségi szorzóval rendelkeznek, ennyivel kell megszorozni a növeléséhez szükséges fejlődési pontokat. A képzettség neve után zárójelben közöljük ezt az értéket. Pl.: Az alkímia képzettségnek kettes nehézségi szorzója van. Ez azt jelenti, hogy ezt harmadik fokról negyedikre emelni nem három fejlődési pontba kerül, hanem hatba, és így tovább.

## Az elérhető maximális képzettségi fok:
A maximálisan elérhető képzettségi fok egyenlő annak a képességnek a duplájával, amelyik alá a képzettség tartozik.

## A képességek fejlesztése:
Van lehetőségünk a képességek fejlesztésére is. Egy képességet csak egy ponttal növelhetünk karakterünk pályafutása során. Ehhez tízszer annyi fejlődési pont szükséges, mint amekkora az adott képesség. (Úgy viselkedik, mint egy tízszeres nehézségi szorzós képzettség.)

## Hogyan szerezzük a fejlődési pontokat?
Ötféleképpen szerezhetünk fejlődési pontokat: Könyvből tanulással, ha mester tanít, éles helyzetben alkalmazva. Ezek csak egy bizonyos képzettségre vonatkoznak. A mesélő még jutalmazhatja a játékosokat a problémamegoldásért és a jó szerepjátékért is. Ezeket bármilyen képzettség fejlesztésére felhasználhatja a karakter, amit a kaland közben használt, vagy talált hozzá könyvet vagy mestert.

### Tanulás könyvből:
Ez a legegyszerűbb módszer, egyben a leglassúbb is. Karakterünk szerez egy könyvet, és elkezd gyakorolni. Egy hónapnyi tanulással szerezhet így egy fejlődési pontot.

### Mestertől:
Ha találunk egy mestert, sokkal gyorsabban tanulhatunk. Átlagosan hetente egy fejlődési pontot kaphatunk, ha rendszeresen (heti 3-4 alkalom) tanít. A mester csak olyan fokig képes megtanítani egy képzettségre, amekkora az ő ilyen képzettségének és tanítás képzettségének átlaga (lefelé kerekítve).

### Éles helyzetben:
Ha karakterünk valami rendkívülit tett egy képzettségével, akkor a mesélő adhat érte egy fejlődési pontot. Egy képzettségre kalandonként csak egy pontot kaphatunk így.

### Problémamegoldásért:
A kaland megoldásában résztvevő karaktereknek a tetteiktől függően a mesélő adhat 1-5 fejlődési pontot, amit szabadon elkölthetnek.

### Jó szerepjátékért:
A karakterét jól játszó játékos is kaphat játékától függően 1-5 fejlődési pontot egy kaland alatt.

Az így külön kapott fejlődési pontokat is csak olyan képzettségre költhetjük, amit karakterünk már ismer, és a kaland folyamán használta, vagy pedig van hozzá könyve vagy mestere.

Két kaland között egy képzettség maximum egy tudáskategóriát emelkedhet.

## Új képzettségek bevezetése:
Ha szükség van rá, a mesélő bevezethet új képzettségeket is. Ilyenkor öt dologra kell odafigyelnie:
1 Mit tehet meg a karakter ezzel a képzettséggel?
2 Mik a korlátai a képzettségnek? Mit nem tehet meg vele?
3 Melyik képességhez kötődik?
4 Hogyan jut a karakter birtokába a képzettség?
5 Ügyeljen rá, hogy a képzettség ne legyen sem túl specializált, sem túl általános.

## Specializáció (Opcionális szabály):
Minden képzettségnek léteznek különböző ágazatai, amelyekben karakterünk más-más mértékben járatos. Ezeket specializációnak hívjuk. Ennek az alap képzettségnek egy jól körülhatárolt szűk területének kell lennie, például egy fegyvertípusnak a fegyverforgatási stíluson belül. A specializációt a képzettség neve után kell felírni a karakterlapunkra, értékét pedig a képzettség értéke mellé. 

Legalább harmadik szintűnek kell lennünk egy képzettségben, hogy specializálódhassunk benne. 

A specializációt felvenni és fejleszteni annyi fejlődési pontunkba kerül, mintha egy kettővel alacsonyabb szintű képzettség lenne.

A specializáció szintje legfeljebb hárommal lehet magasabb az alap képzettség szintjénél, és nem haladhatja meg a hozzá tartozó képesség kétszeresét.

Ha az alap képességet fejlesztjük, az adott szintre felvett specializációért elköltött fejlődési pontokat visszakapjuk.
