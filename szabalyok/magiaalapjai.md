# A mágia alapjai

## Az AURA képesség
Fogékonyság a mágikus dolgokra. Karakterünk veleszületett képessége, ami az összes mágikus képzettség használatához szükséges. A modern világban nincs jelentősége, hiszen lecsökkent a mágiaszint, és a mágikus képzettségeket sem tanítja senki. Fantasy környezetben viszont nagy jelentősége van.

A mágikus képzettségek:

### Adeptus:
E képzettség birtokában karakterünk képes varázsolni, a mágia elmélete, és a mágiaikolák ismerete nélkül. Nem alkothatunk szabadon varázslatokat, csak a rendünk által tanított, előre megkötött varázslatokat használhatjuk, és szintjüknek összege nem lehet magasabb a karakterünk Intelligenciájának és Adeptus képzettségének összegénél. Új varázslat megtanulásához Adeptus képzettségpróbát kell tennünk a varázslat nehézsége ellen. Ha karakterünk így tud varázsolni, Adeptus képzettségének aktuális előfeltétele a varázslatában használt mágiaiskolához tartozó előfeltétel képzettsége lesz. Varázsláskor csak a varázslatban használt legmagasabb szintű mágiaiskola próba nehézsége ellen kell dobnunk, AURA + Adeptus képzettségpróbát.

### Jelmágia:
A mágikus tartalmú rajzolatok, jelek ismerete, és használatuk képessége. Mágikus tekercsek, védőkörök, pentagrammák, bélyegek, és mindenféle elképzelhető varázsjel elkészítéséhez szükséges képzettség. Nem varázshasználó is megtanulhatja.  
**Feltétel:** Egy szakma ismerete. A mágikus jeleket a szakma adta kereteken belül készíthetjük el.

### Mágiaellenállás (3):
Karakterünk mágikus akarata, amivel ellenáll a rá ható káros mágikus erőknek. Fontos, hogy a képzettség használata nem igényel koncentrációt, sőt, alvás közben, vagy akár eszméletlenül is működik. Személyes tárgyaira is hat, -1 levonással a próbára. Lehetséges nagyobb területre is kiterjeszteni, megvédve ezzel több személyt is. Egy pontra kiterjesztve, -1 levonást kapunk a képzettségpróbára minden megkezdett 10 méter távolság után köztünk és a pont között. Gömb alakban kiterjesztve, -1 levonást kapunk a képzettségpróbára a gömb sugarának minden megkezdett 3 méteréért. A mágiaellenállást nem varázshasználó is megtanulhatja.

## A mágia iskolái
Minden mágiaiskola egy-egy külön képzettség a rendszerben. Karakterünk bármelyik iskolát megtanulhatja, kivéve a másik szerepnek fenntartottat, és persze a tradíciók is nagyban befolyásolják a választását. Ha a tanítója nem ismerte, nem taníthatta meg neki azt az iskolát. Következzenek hát az iskolák:

### Magasmágia (2):
A varázslók mágiájának alapvető kelléke. Ide tartozik minden varázslat, ami magát a mágiát befolyásolja. Papok csak kivételes esetben tanulhatják ezt az iskolát, varázslóknak kötelező.  
**Feltétel:** Mágiaelmélet

### Szimpatikus mágia:
Ha olyan célpontra szeretnénk varázsolni, amit nem látunk, ellenben van a látóterünkben olyan tárgy, amely a létezés valamelyik síkján kapcsolódik a célponthoz, azon keresztül hathatunk rá.  
**Feltétel:** Kapcsolatok (2)

### Térmágia:
A térkapukkal és a távolság csökkentésével vagy növelésével foglalkozó varázslatok tartoznak ebbe az iskolába.  
**Feltétel:** Térképészet

### Mentálmágia:
Az emlékekkel, gondolatokkal, illúziókkal foglalkozó mágia.  
**Feltétel:** Bölcselettan

### Asztrálmágia:
Az érzelmekkel és hangulatokkal kapcsolatos mágia tartozik ebbe az iskolába.  
**Feltétel:** Egy vagy több Művészeti ágban való jártasság, Emberismeret vagy Idomítás

### Életmágia (2):
Az élőlények anyagi testével kapcsolatos varázslatokat tartalmazza ez az iskola. Egyszeres nehézségű képzettségként specializálódhatunk egy fajra.  
**Feltétel:** Élettan, Gyógyítás (2), Herbalizmus vagy Pusztakezes harci stílus

### Anyagmágia (2):
Az élettelen elemekből felépülő tárgyakkal és a nyers formában előforduló elemekkel kapcsolatos mágiák iskolája. Egyszeres nehézségű képzettségként specializálódhatunk az egyik őselemre.  
**Feltétel:** Alkímia (2)