# A jelmágia

A varázstárgyak készítése minden varázsló álma. Ez jelmágia segítségével válik lehetségessé.

A jelmágia egy képzettség, amit bármelyik karakter felvehet, előfeltétele csak az, hogy legyen egy szakmája, amivel maradandó dolgokat tud alkotni. Ilyen típusú varázstárgyak alkotására lesz képes. Természetesen lehet több ilyen szakmája is, ilyenkor az a más szakmákra jellemző tárgyakat is képes elkészíteni.

### A varázstárgy készítésének menete:
A mágikus jelek mindig a tárgy elkészültekor kerülnek rá a tárgyra. Másképp a jel vagy hatástalan, vagy pedig csak ideiglenes hatású lesz. Idővel minden lekopik vagy elhalványul, ami a tárgy elkészülte után került rá.

Tehát, ha maradandó varázserejű tárgyat szeretne készíteni, a tárgyat a jellel együtt a varázslónak kell elkészítenie.

A játék nyelvére lefordítva a karakterünk varázstárgy készítésekor két képzettségpróbát tesz: a tárgy elkészítését, és a varázsjel elkészítését.

Dobás|A tárgy készítésének eredménye
:---:|------------------------------
10 alatt|A tárgy használhatatlan szemét lett.
10 - 13|Silány minőségű tárgy (- 1 a vele végzett próbára, -2 a sebzésre és az SFÉ-re).
14 - 17|Átlagos tárgy, értékeiben nem különbözik a listában közölttől.
18 és a fölött|Mestermunka (+ 1 a vele végzett próbára, +2 a sebzésre és az SFÉ-re).

### A varázsjel elkészítése:

Kétféle varázsjelet készíthetünk: az egyik varázslatot zár magába, ezt csak mágiahasználók képesek elkészíteni, a másik fajtája pedig a rúna, ami egy eszmét jelképez, és csak akkor ad a tárgynak bonuszokat, ha az eszmének megfelelően használják. Ezt a fajtát bármelyik karakter képes elkészíteni, aki rendelkezik jelmágia képzettséggel.

Elsőként a varázslatot szimbolizáló jel szabályait tárgyaljuk. Ezek a jelek mindegyike úgy működik, mint egy varázslat, végtelen időtartammal. Egy jel csak egy iskola formáiból összetevődő varázslatot tartalmazhat. A varázslat állandóan működik, kivéve, ha működést befolyásoló rúnát is teszünk a tárgyra.

A jelmágia próba nehézsége = A varázslat nehézsége + 4

Sikertelen próba esetén a jel tökéletlen lesz, nem töltődik fel mágikus energiával. Balsiker esetén a tárgy is tönkremegy.

Egy tárgyon több jel is lehet, de ha azt akarjuk, hogy mindegyik örökre megmaradjon, egyszerre kell azokat elkészítenünk. Ilyenkor minden jelre külön próbát dobunk, minden további jel után az összes próbára -2 módosítóval. Ezeket a jeleket rúnákkal is kombinálhatjuk, egy tárgyon lehet mind a két fajta varázsjelből.

Most pedig következzenek a rúnák. A rúnák nagyon különlegesek, arra az elvre épülnek, hogy a világon mindennek van egy tömör szimbóluma, és ha ezt felrajzoljuk valahova, akkor hatalmat nyerhetünk felette. A tárgyakra rajzolt rúnák nagyon sokfélék lehetnek, ezért pár részletes példa után csak ötleteket láthatunk.

### Példa rúnák:

A tárgy minden rajta lévő rúna után +1 módosítót kap.

+1 módosító: +1 a vele végzett próbákra, +2 az SFÉ-re és a sebzésre, -1 MGT. Persze csak akkor, ha működik a varázstárgy.

A készítő annyiféle rúnát ismer, amekkora a jelmágia képzettsége.

### Első kategória:

Egy varázstárgy működését befolyásoló rúnák. Ezek hatásai más specifikus rúnákkal is kiválthatók, de ilyen formában a legkönnyebb létrehoznunk ezeket.

- Időzítés:
Nehézség: 14  
A készítő meghatározhatja, hogy a varázstárgy mikor lépjen működésbe. Pontos időpontot vagy időpontokat kell megadnia. 

- Feltétel:
Nehézség: 14  
A tárgy működése egy feltételhez van kötve, amit a készítő határoz meg. A feltétel bármi lehet, például egy szó kimondása, telihold ideje, használó személye, stb.

### Második kategória:

Egy általános eszmét jelentő rúnák. A tárgy általában csak az eszme érdekében működik, és arra jellemző tulajdonságokat ad a tárgynak.

- Élet:
Nehézség: 14  
A tárgyat csak az élet védelmében lehet felhasználni. Egyszerre 4 sebpontot gyógyíthatnak vele. Egy személyen többszöri használata egy napon belül hatástalan.

- Halál:
Nehézség: 14  
A tárgy csak élet kioltására szolgál. Plusz 4 pont sebzést kap.

- Szabadság:
Nehézség: 14  
A tárgy csak a szabadság (másoké, vagy sajátunk) elérésében segít. Plusz 2 a szabadulás próbákra.

- Haza:
Nehézség: 14  
A tárgy csak a haza védelmében segít. Az országra jellemző plusz tulajdonságot ad.

- Isten:
Nehézség: 14  
A tárgy csak az isten hitének terjesztésére, védelmére szolgál. Az istenre jellemző tulajdonságot ad.

- Család:
Nehézség: 14  
A tárgy csak a család, annak egységének védelmében működik. Megnöveli az ember vezetőképességét. Az ilyen próbákra +2-t ad.

### Harmadik kategória:

Bizonyos emberi foglalkozások, szerepek segítségére készített rúnák. Ezerféle van belőlük, és abban egyeznek meg, hogy egy vagy több képzettségpróbára adnak pluszt. Ezért itt csak a fő alapelveket láthatjuk, amik a készítésre vonatkoznak. Ezek az alapelvek persze nem csak a harmadik, de a második kategóriás rúnákra is érvényesek

A varázsjel minimális területe|A próba módosítója
:----------------------------:|:----------------:
1 cm2|0
10 cm2|+2
1 m2|+4
100 m2|+6
1 km2|+8
100 km2|+10