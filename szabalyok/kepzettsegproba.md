#A képzettségpróba

A legtöbb hétköznapi dolgot karakterünk minden nehézség nélkül meg tudja tenni. Tud járni, anyanyelvén beszélni, ismeri a környéket, ahol felnőtt. Azonban, ha bizonyos dolgokat meg akar tenni, képzettségpróbát kell tennie, hogy azt sikerült-e csinálnia, amit akart.

##Nehézségek
Minden cselekedet nehézsége besorolható a gyerekjáték és a lehetetlen közé. Mindegyik fokozathoz tartozik egy számérték.

Nehézség|Érték
:-------|----:
Gyerekjáték|6
Könnyű|10
Közepes|14
Nehéz|18
Nagyon nehéz|24
Közel lehetetlen|30
Lehetetlen|36

##A próba
Ha képzettségpróbát teszünk, először is meghatározzuk, hogy melyik alapképesség szükséges a képzettséghez (lásd képzettségek táblázata).  Ehhez hozzáadjuk a képzettség értékét (ha van). Végül dobunk két hatoldalú kockával, hozzáadjuk az összeghez. A végeredményt összehasonlítjuk a nehézséggel. Ha az összeg nagyobb vagy egyenlő, mint a nehézség, a próba sikerült, ha kisebb, akkor sikertelen lett.

##Balsiker és Kivételes siker
Ha mind a két kockával, egyest dobtunk, a próbát nagyon elszúrtuk. Nézzük meg a balsiker táblázatot, hogy mi történt.

Ha viszont két hatost dobtunk, kivételes sikert értünk el, a próba automatikusan sikerült.

##Képzetlenül tett próbák
Ha karakterünk képzetlenül próbál valamit megtenni, akkor, ha a próba ismeretek nélkül végrehajthatatlan, például olvasás, kovácsolás, varázslás stb., a mesélő megtagadhatja a próbatételt, vagy ha a játékos nagyon erősködik, próba nélkül megmondhatja neki, hogy megpróbálta, de nem sikerült.

Viszont, ha a mesélő úgy látja, hogy a próbára képzetlenül is van esély, akkor megengedheti a dobást, de ilyenkor mindkét kockán dobott értékre -1 levonás jár. Így lehetetlen kivételes sikert elérni, és a balsiker esélye is sokkal nagyobb. Természetesen egy szerencsepont feláldozásával ez a hátrány megszüntethető.

##Ellenpróbák
Ha karakterünk egy másik ellen akarja használni egy képzettségét, a támadó próbát dob, a védekező pedig a védő képzettségéhez hozzáad nyolcat. Ez lesz a támadó nehézsége. Védekezőnek minősül: Harcban, akit támadnak, lopakodásnál az észlelő. Alapesetben a játékos. (Inkább a mesélő dobjon.) 

**Opcionális szabály:**  
A védekező is dobhat, az ő dobását kell összehasonlítani a támadóéval. Ilyenkor egyenlő vagy magasabb érték esetén a védekező nyer. Kivételes sikert csak kivételes sikerrel lehet kivédeni. Ez a megoldás több esélyt ad a szerencsének, de lassítja a játékot.

##Kiegészítő képzettségek használata
Ha egy képzettség próbájába egy másik képzettség tudása is beleszámít, akkor a próbadobáshoz a másik képzettségtől függő bonuszt is kapunk. Ehhez először a kiegészítő képzettség próbáját kell megdobnunk. Az erre vonatkozó szabály itt található:

A kiegészítő képzettségpróba nehézsége|Szint (Opcionális)|Bonusz a próbára
-------------------------------------:|:----------------:|---------------:
6|1-3|+1
10|4-5|+2
14|6-7|+3
18|8-9|+4
24|10-11|+5
30|12-13|+6
36|14+|+7

**Opcionális szabály:**  
Ha nem akarunk az ilyen képzettségpróbák során kétszer dobni, egyszerűen adjuk hozzá a dobáshoz a kiegészítő képzettség szintjéből származó bonuszt.

##Szerencse
Ha a dobás előtt bejelentjük, hogy szerencse pontokat szeretnénk felhasználni, a szerencse pontok a kockák értékéhez adódnak hozzá, lehetetlenné téve a balsikert, és megnövelve a kritikus siker esélyét.

##Nehézségi módosítók
Bizonyos feltételek mellett sokkal nehezebb egy képzettségpróba megtétele. Ilyenkor a mesélő nehézségi módosítókat ad, amelyeket a próbadobás végösszegéből le kell vonni.

Feltétel|Módosító
:-------|-------:
Több cselekvés 1 körben|- 3 / plusz cselekedet
Nincsenek megfelelő anyagok|- 1
Nincsenek megfelelő eszközök|- 2
Szokatlan eszköz, fegyver, jármű|- 3
Támadás alatt|- 2
Ittasan, fáradtan, elkábítva|- 3
Ha a társak állandóan közbekotyognak|- 2
Nehéz akrobatamutatvány szükséges|- 2 - 4
Rejtett, titkos, vagy eltakart tárgy|- 2
Riasztott célpont|- 2
Titkos művelet, mialatt figyelnek|- 3
Éles fényben|- 2
Félhomályban|- 2
Teljes sötétségben|- 4

##A balsiker hatása

**Észrevétel, tudományok (INT):**  
Karakterünk semmit sem ért a témához, ráadásul mindenki látja rajta.

**Atlétika (ÜGY):**  
Kificamodott izületek, csonttörés. 1K6 pontnyi sebződés.

**Harc (ÜGY):**  
Karakterünk sikeresen eltalálja csapatának egyik tagját. Ha erre nincs esély, saját magát.

**Meggyőzés, csábítás (EMP):**  
Teljesen karakterünk ellen vannak azok, akiket meg akartunk győzni. Nagy eséllyel megtámadják.

**Javítás, készítés (KÉZ):**  
A tárgy javíthatatlanul tönkremegy.

**Mágia (AURA):**  
A megpróbált varázslat szintje*K6 sebzésű mágiakitörés szint*3m sugarú körben a varázsló körül. Ha karakterünk sikeres Mágiaellenállás próbát tesz a (varázslat szintje +1) * 5-ös nehézség ellen, a sebzésnek csak a felét szenvedi el.
